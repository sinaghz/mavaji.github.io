---
permalink: /:year/:month/:day/:title.html
hidden: true
title: "درباب رنجِ هراسِ از دست دادن فرزند"
comments: false
categories:
  - Blogs
tags:
  - نوشته
---

{::options parse_block_html="true" /}
<div dir='rtl' align='right'>
حدود ۲ سال است که هر شب برای پسرم قصه می‌گویم تا بخوابد. همه قصه‌ها فی‌البداهه هستند و ترکیبی از رویاهای کودکی خودم و یادگار قصه‌هایی که مادرم و پدرم برایم تعریف می‌کردند، همراه با موتیف‌ها و موردعلاقه‌های بچه‌های این دوران.

امشب، از قضا، از خودم قصه نگفتم و یکی از داستان‌های گریم که ظاهرا داستان فولکلور مشهوری بوده را برایش از روی کتاب خواندم و وای بر من! داستانی به نام The Pied Piper که به فلوت‌زن رنگارنگ ترجمه شده بود. داستان شهر کوچکیست که گرفتار حمله موش‌های صحرایی می‌شود و

فلوت‌زن غریبه‌ای با لباسی الوان و رنگارنگ به آن شهر آمده و ادعا می‌کند در ازای دریافت هزار چوق، شهر را از موش‌ها خلاص می‌کند. شهردار ابتدا امتناع کرده و خست می‌ورزد ولی بعد از مدتی از روی استیصال حتی تا پنجاه‌هزار چوق هم متعهد می‌شود تا از دست موش‌ها رهایی یابند.

باری! فلوت‌زن نوای سحرآمیزی می‌نوازد و موش‌ها که فریفته و مسحور خنیاگر شده‌اند با او می‌روند تا همگی در رودخانه بیرون شهر هلاک می‌شوند. خنیاگر به شهر برگشته و تقاضای هزار چوق خودش را می‌کند. اما شهردار و شورای شهر خدعه کرده و فقط پنجاه چوق به او می‌دهند.

 داستان تلخ اینجا شروع می‌شود: خنیاگر انتقامی سخت می‌گیرد: نوایی سحرآمیز این بار برای بچه‌های شهر می‌نوازد و بچه‌ها - همه بچه‌ها به غیر از یکی که لنگ است و به سختی راه می‌رود، دیگری که کر است و صدای موسیقی را نمی‌شنود و آن یکی که کور است و راه را نمی‌بیند - دنبال او رفته و به اتفاق درون شکاف کوهی رهنمون شده و برای همیشه محو می‌شوند - در روایتی در همان رودخانه سابق‌الذکر غرق می‌شوند - و پدران و مادران آنها در کلیسا و محل ناپدید شدن آنها یادبودی درست می‌کنند.
 
 داستان به غایت تلخ و سیاه و بی‌رحم بود. موتیف از بین رفتن تمام بچه‌های شهر به ناگهان. گویا ریشه‌های تاریخی واقعی هم داشته و در خیابان شهر «هاملین» هنوز نواختن موسیقی و شادی ممنوع است؛ و یابودی که در کلیسا هم بوده تا حوالی قرن شانزدهم برپا بوده.
 
 آن خنیاگر ترسیمی از مرگ، طاعون، بلای طبیعی، یا حتی در تلخ‌ترین روایت آن، یک کودک‌آزار قاتل بوده. هر چه که بوده، رنجِ هراسِ از دست دادن فرزند به قدری سهمگین است که می‌تواند یک اتفاق را تا قرنها به هویت یک شهر و مردمش تبدیل کند و حتی با تلطیف و رقیق‌سازی، آن را به یک داستان کودکانه یا Fairy Tale تبدیل کند. کسی که بچه‌دار می‌شود، اگر بفهمد، یک رنج بی‌نهایت را بر دوش می‌کشد؛ رنجی که از مجازات سیزیف هم طاقت‌فرساتر است.
 
 همیشه گفته‌ام، حداقل به خودم، کسی که بچه‌دار می‌شود باید یک هفت‌تیر یا کلت آماده کند برای روز تلخی که اگر آمد، گلوله‌ای در دهان خود وارد کند تا از پشت سرش خارج شود.
</div>
{: style="text-align: justify;"}