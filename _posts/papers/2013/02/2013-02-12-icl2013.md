---
permalink: /:year/:month/:day/:title.html
hidden: false
toc: true
toc_label: "Table of Contents"
toc_sticky: true
title: "Statistical Analysis of the Evolution of Derivational Affixes in Persian Verse"
categories:
  - Papers
tags:
  - NLP
  - Morphological-Analysis
  - Persian-Language
  - Persian-NLP
---

Mavaji, V., Eslami, M., "Statistical Analysis of the Evolution of Derivational Affixes in Persian Verse", The 8th Iranian Conference on Linguistics, February 12-13, 2013, Allameh Tabatabaei University, Tehran, Iran.
{: style="text-align: justify;"}

[Source Code]()

{::options parse_block_html="true" /}
<div dir='rtl' align='right'>
# بررسی آماری تحول زایایی وندهای اشتقاقی در نظم فارسی

وحید مواجی                          محرم اسلامی
</div>

{::options parse_block_html="true" /}
<div dir='rtl' align='right'>
## چکیده
</div>

<div dir='rtl' align='right'>
زایایی یکی از ویژگی‌های دستگاه صرف است که مشخص‌ترین خصوصیتش نسبی بودن آن است. یعنی یک فرایند واژه‌سازی در طول زمان می‌تواند زایایی خود را از دست بدهد یا اینکه زایاتر شود. از طرفی بین فرایندهای مختلف واژه‌سازی نیز زایایی نسبی است. زایایی ویژگی طیفی دارد که مقادیر آن می‌تواند در فرایندهای واژه‌سازی بین صفر (کاملاً سترون) و 1 (بسیار زایا) در نوسان باشد. با دو رویکرد می‌توان به مسأله زایایی نگریست: رویکرد هم‌زمانی و رویکرد درزمانی. در این مقاله از هر دو دیدگاه به مسأله نگریسته شده و با ارائه فرمول‌های ریاضی و محاسبات آماری روی پیکره‌ای از شعر فارسی (پیکره گنجور) با بیش از یک میلیون مصراع، زایایی فرایند اشتقاق پسوندی در نظم فارسی بررسی شده‌ است. این پیکره اشعار 52 شاعر فارسی‌زبان از قرن چهارم تا قرن چهاردهم هجری را شامل می‌شود. البته ممکن است تحلیل آماری منابع منظوم و نتایج به‌دست آمده از آن نمایندهٔ صددرصد زبان رایج مردم در دوره‌ای از تاریخ یک زبان نباشد، ولی حداقل بازتاب‌دهندهٔ بخشی از ویژگی‌های ساخت‌واژی در گونهٔ ادبی دوره‌های مختلف زبان فارسی خواهد بود. در این مقاله معیارهای مختلفی که برای سنجش میزان زایایی ارائه شده، مورد بررسی قرار گرفته است و با استفاده از روش تعداد تک‌وقوع‌ها و نیز تجزیهٔ خودکار کلمات به کمک یک تحلیل‌گر صرفی (پارس‌مورف)، میزان زایایی پسوندهای اشتقاقی از نظر درزمانی و هم‌زمانی با شاخص‌های عددی و آماری نشان داده می‌شود.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
## کلیدواژه‌ها
</div>

<div dir='rtl' align='right'>
‌واژه‌سازی، اشتقاق، زایایی درزمانی، زایایی هم‌زمانی، نظم فارسی
</div>
{: style="text-align: justify;"}

<div dir='rtl' align='right'>
## مقدمه
</div>

<div dir='rtl' align='right'>
زایایی در صرف یکی از مسائل محوری مطالعات واژه‌سازی است و دیدگاه‌های مختلفی در بحث زایایی مطرح است. به اعتقاد (Bauer,2001:12):
<br><br>
الف) وندها زایا هستند؛ یعنی زایایی، ویژگی یک وند برای ساختن کلمات پیچیدهٔ جدید است  (Ingo Plag,2003:44;Fleischer,1975:71).
<br><br>
ب) فرایندهای صرفی زایا هستند یعنی ویژگی یک فرایند صرفی برای تشکیل سازه‌های جدید طبق اصول نظام‌مند، زایایی نام دارد (Uhlenbeck,1978:4;Anderson,1982:585).
<br><br>
علی‌رغم این که در بین مقالات بر سر این که چه چیزی زایا است، اختلاف وجود دارد، مطالعه کمّیِ زایایی بیشتر حول محور زایاییِ وند متمرکز شده است. معیارهای کمّیِ مختلفی برای سنجش زایایی ارائه شده است که برخی زایاییِ گذشته و برخی زایایی بالقوه را ارزیابی می‌کنند. باید توجه داشت که زایایی یک پدیده درزمانی است، بدین معنی که یک وند خاص ممکن است در زمان گذشته بسیار زایا بوده باشد مانند پسوند /-ak/ در زبان فارسی، ولی امروزه به ندرت کلمات جدیدی با این پسوند ساخته می‌شوند و لذا این پسوند غیرزایا می‌باشد (طباطبایی، 1382).
<br><br>
در این پژوهش با بررسی‌های آماری روی پیکره‌ای نسبتاً غنی از نظم فارسی[^1]  با بیش از یک میلیون مصراع شعر، تحول ساخت‌واژی زبان فارسی را در گونهٔ زبانی نظم و شعر مطالعه می‌کنیم. زبان شعر شاید نمایندهٔ زبان رایج مردم در دوره‌ای از تاریخ نباشد، ولی تحلیل آماری زایایی وندهای اشتقاقی در نظم و نتایج به‌دست‌آمده می‌تواند حداقل نشان‌دهندۀ بخشی از ویژگی‌های صرفی زبان فارسی در گونهٔ ادبی به عنوان تنها آثار باقیمانده از زبان فارسی باشد. شایان ذکر است که آثار منثور فارسی نیز نمایندهٔ تمام‌کمال زبان فارسی رایج در دوره‌ای از تاریخ ایران زمین نمی‌تواند باشد.
<br><br>
یکی از مواردی که می‌توان روی این پیکره بررسی کرد، بحث زایایی فرایندهای واژه‌سازی در زبان فارسی است. این بررسی را می‌توان از دو منظر مورد توجه قرارداد: از دید هم‌زمانی یعنی زایایی نسبی فرایندهای واژه‌سازی در یک بازه زمانی از تاریخ و از دید درزمانی یعنی تحول زایایی یک فرایند واژه‌سازی در طول زمان. فرایندهای واژه‌سازی در فارسی شامل ترکیب و اشتقاق می‌باشد که در این مقاله، فرایند اشتقاق پسوندی در زبان فارسی مورد بررسی قرار می‌گیرد.
<br><br>
بحث اینکه چه معیاری برای سنجش زایایی مناسب می‌باشد بحث گسترده‌ای است. در این مقاله معیارهای مختلفی که برای سنجش میزان زایایی ارائه شده است مورد بررسی قرار گرفته و با استفاده از روش تعداد تک‌وقوع‌ها[^2]  معیاری عددی و آماری برای سنجش میزان زایایی وندهای اشتقاقی ارائه می‌شود و نتایج بدست آمده از دید درزمانی و هم‌زمانی ارائه می‌گردد.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
## معیارهای زایایی صرفی
</div>

<div dir='rtl' align='right'>
در ادامه به معرفی مدل‎های ارزیابی زایایی می‌پردازیم
</div>
{: style="text-align: justify;"}

{::options parse_block_html="true" /}
<div dir='rtl' align='right'>
### مدل آرونوف
</div>

<div dir='rtl' align='right'>
(Aronoff,1976:36)، به نقل از بائر (Bauer,2001)، نسبتِ کلمات بالفعلِ ساخته شده در چارچوب یک قاعده واژه‌سازی (WFR[^3] ) را به کلمات بالقوۀ قابل تولید از آن قاعده، طبق فرمول زیر محاسبه می‌کند:
</div>
{: style="text-align: justify;"}

$$ I=v / s $$

<div dir='rtl' align='right'>
که در آن $$ I $$ شاخص زایایی است؛ $$ v $$ تعداد نوع‌کلمه‌های واقعی است، و $$ s $$ تعداد نوع‌کلمه‌هایی است که WFR می‌تواند تولید کند.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
### مدل‌های بسامدی
</div>

<div dir='rtl' align='right'>
مدل‌های بسامدی روی این فرض استوار هستند که بسامد به طور مستقیم یا غیرمستقیم با زایایی مرتبط است. منظور از «بسامد» تعداد دفعات وقوع یک کلمه در یک پیکره است. در خصوص موضوع بسامد سه نظر  مختلف مطرح است که در آنها به ترتیب بسامد نوع[^4]‌ ، بسامد نمونه[^5]  و بسامد نسبی مد نظر می‌باشد. به عنوان مثال اگر 100 کلمه با پسوند /-ande/ در یک پیکرهٔ زبانی فارسی باشد برای مثال در «گوینده، جوینده، کشنده»، می‌گوییم بسامد نوع برابر 100 است. بسامد نمونه در همین پیکرهٔ زبانی ممکن است بیش از 100 باشد، چراکه ممکن است هر کدام از آن 100 کلمه بیش از یک بار تکرار شده باشد.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
#### بسامد نوع
</div>

<div dir='rtl' align='right'>
یک دیدگاه این است که وندی زایاتر است که تعداد کلمات زیادی با استفاده از آن ساخته شده باشد. بنابراین یکی از پرکاربردترین معیارها در مقالات، شمارش سادۀ تعداد نوع‌کلمه‌های بالفعل ساخته شده با آن وند در یک دورۀ زمانی خاص است. البته این معیار به همان اندازه هم مورد مخالفت قرار گرفته است به این دلیل که یک وند ممکن است در گذشته کلمات زیادی را می‌ساخته ولی امروزه گویشوران زبان به ندرت کلمه جدیدی را از رهگذر آن می‌سازند. مثال چنین وندی، «-اک» در فارسی یا «-ment» در انگلیسی می‌باشد که در قرون گذشته کلمات جدید زیادی با آن ساخته می‌شده و بسیاری از آن کلمات هنوز به کار می‌روند ولی در حال حاضر کلمه جدیدی با آنها ساخته نمی‌شود و غیرزایا به شمار می‌روند (Ingo Plag,2003:52).
</div>
{: style="text-align: justify;"}

{::options parse_block_html="true" /}
<div dir='rtl' align='right'>
#### بسامد نمونه
</div>

<div dir='rtl' align='right'>
از آنجا که بسامد نوع‌ دارای مشکلاتی در ارزیابی زایایی است، یک راهکار دیگر برای بررسی زایایی، محاسبه بسامد نمونه است. (Baayen,1993) رابطه بین بسامد و زایایی را مورد بررسی قرار داده است. طبق این نظر، یک فرایند صرفی زایا متناظر تعداد زیادی کلمۀ کم‌بسامد و تعداد اندکی کلمه پربسامد است، در حالی که فرایندهای غیرزایا متناظر تعداد زیادی کلمۀ پربسامد و تعداد اندکی کلمه کم‌بسامد می‌باشند. منطق پشت این قضیه این است که کلمات مرکب پربسامد به صورت یک کلمۀ واحد در واژگان ذهنی ذخیره می‌شوند و کلمات مرکب کم‌بسامد به صورت سازه‌های تشکیل‌دهندۀ آنها در واژگان ذهنی ذخیره می‌شوند. دلیل این که یک کلمه مرکب تازه ساخته شده (مثلاً dis-represent) برای گویشورانی که قبلاً هیچ وقت آن را نشنیده‌اند قابل فهم است، این است که آنها این کلمه را به سازه‌های تشکیل دهنده‌اش تجزیه می‌کنند، معنی تکواژهای سازنده را استنباط کرده و سپس معنی کل کلمه را ادراک می‌کنند.
<br><br>
در حقیقت باید بین بسامد نوع‌ با بسامد نمونه تمایز قائل می‌شویم (Booij,2007). بسامد نمونه شامل همهٔ کلمات پیچیدهٔ حاصل یک قاعدهٔ واژه‌سازی و نیز شامل کل وقوع‌های یک کلمه با تمامی شکل‌هایش می‌باشد. همانطور که پیشتر گفتیم، مثلاً اگر 100 صفت مختلف داشته باشیم که به «-وار»  ختم شده باشند، بسامد نوع‌کلمه این پسوند برابر 100 است ولی بسامد نمونه آن می‌تواند بسیار بیشتر از این باشد، چون هر یک از این صفت‌ها خود می‌توانند به دفعات در متن مورد مطالعه تکرار شوند.
<br><br>
بسامد نوع‌کلمه را در یک پیکره نسبتاً بزرگ باید محاسبه کرد نه لغتنامه یا دایره‌المعارف. زایایی صرفی در بهترین حالت، خود را در ساختن کلماتی نشان می‌دهد که در لغتنامه وارد نشده‌اند، چون یک کلمه جدید وقتی ساخته می‌شود مدت زمانی باید صرف شود تا این کلمه تثبیت شود و بعد از مدتی وارد لغتنامه ‌شود یا در مورد برخی کلمات شاید هیچ وقت وارد لغتنامه نشوند. بنابراین یک پیکره معیار مناسبتری است. با این حال، بسامد نوع‌کلمه حتی در یک پیکره بزرگ هم معیار خوبی برای زایایی بدست نمی‌دهد، زیرا زایایی به معنی قابلیت ساختن کلمات جدید است، کلماتی که هنوز وجود ندارند.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
#### بسامد نسبی
</div>

<div dir='rtl' align='right'>
بسامد نسبی، بسامد پایه‌های مشتق‌شده و واژگانی را با هم در نظر می‌گیرد، با این فرض که یک فرایند زایاتر است اگر بسامد پایه‌های مشتق‌شده کمتر از بسامد پایه‌های واژگانی باشد و در غیر این‌صورت زایایی آن کمتر است. در این معیار، بسامد پایه‌های مشتق‌شده بر بسامد پایه‌های واژگانی تقسیم می‌شود. هر چه عدد حاصله بالاتر باشد، آن وند یا فرایند کمتر زایاست.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
### مدل احتمالاتی
</div>

<div dir='rtl' align='right'>
مدل‌های احتمالاتی عمدتاً توسط باین (Baayen,1989;Baayen and Lieber,1991:819;1992) ارائه شده‌اند. مجموعه این مدل‌ها به صورت آماری، احتمال وقوع یک کلمه جدید در قالب یک فرایند ساخت‌واژی را محاسبه می‌کنند. در مدل‌های احتمالاتی، محاسبه زایایی ناگزیر مستلزم در نظر گرفتن تک‌وقوع‌ها است. تک‌وقوع‌ها کلماتی هستند که تنها یک بار در پیکره رخ می‌دهند. طبق نظر باین، اگر بخواهیم زایایی را مطالعه کنیم باید تک‌وقوع‌ها را مورد بررسی قرار دهیم. بنابراین می‌توان میزان زایایی یک فرایند صرفی یا P را بدین صورت تعریف نمود (Baayen,1992):
</div>
{: style="text-align: justify;"}

$$ P = n1 / N $$

<div dir='rtl' align='right'>
که  $$ n1 $$ تعداد تک‌وقوع‌های نوع کلمه و $$ N $$ تعداد کل وقوع‌های آن نوع کلمه (نمونه) در پیکره می‌باشد. در این مقاله ما از همین روش برای محاسبه زایایی وندهای مختلف در نظم فارسی استفاده خواهیم کرد.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
## منابع نظم فارسی
</div>

<div dir='rtl' align='right'>
منابع مورد نظر از پروژه گنجور[^6] استخراج شده است. این پروژه به صورت متن‌آزاد و داوطلبانه انجام می‌شود و در زمان نگارش این مقاله شامل اشعار 52 شاعر فارسی‌زبان از قرن چهارم تا قرن چهاردهم می‌باشد. این پروژه برای ذخیره دادگان خود از فرمت پایگاه داده Sqlite بهره می‌برد.
<br><br>
جداول دادگان گنجور بدین شرح می‌باشند:
<br>
* جدول Poet: این جدول اطلاعات شاعران را نگهداری کرده و شامل ویژگی‌های نام شاعر، قرن شاعر مربوطه و شرح مختصری از زندگی شاعر است.
* جدول Category: این جدول نقش مقوله بندی شعرا و شعرها را دارد.
* جدول Poem: این جدول اطلاعات شعرها را نگه‌داری می‌کند (مثلاً یک غزل از حافظ یا یک حکایت از سعدی).
* جدول Verse: این جدول که اصلی‌ترین جدول می‌باشد، اطلاعات تک مصراع‌ها را در خود دارد.

ارتباط این جدول‌ها با هم و نمودار UML آنها در شکل 3-1 آمده است.
</div>
{: style="text-align: justify;"}

<div dir='rtl' align='center'>
![icl1]({{ site.baseurl }}/assets/img/papers/2013/02/icl2013/icl1.png "شکل 3-1: ارتباط جداول موجود در پایگاه داده گنجور")
<br>
شکل 3-1: ارتباط جداول موجود در پایگاه داده گنجور
</div>

<div dir='rtl' align='right'>
جدول Poet  شامل 52 سطر، جدول Category شامل 612 سطر، جدول Poem شامل 38742 سطر و جدول Verse شامل 1067292 سطر می‌باشند که منبعی غنی برای تحلیل آماری نظم فارسی را در اختیار ما می‌گذارند.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
## الگوریتم به‌کاررفته
</div>

<div dir='rtl' align='right'>
برای بررسی وندها، از دادگان زایا یا FLexicon (اسلامی و همکاران، 1383) استفاده گردید. این دادگان دارای جدولی به نام Affix می‌باشد که شامل 170 وند است و از این تعداد 83 وند اشتقاقی داریم که در حقیقت پسوند می‌باشند.  الگوریتم به‌کاررفته، تک‌تک وندهای اشتقاقی را با استفاده از تحلیلگر صرفی پارس‌مورف (مواجی و همکاران، 1390) روی اشعار شاعران مختلف پیدا کرده و با استفاده از فرمولی که در بخش 3-2 ذکر گردید زایایی آنها را محاسبه می‌کند. به علت تعدد وندها و شاعران، نتایج بسیار زیادی به‌دست آمد که برای داشتن یک دید درزمانی، این نتایج بر حسب قرن طبقه‌بندی گردید. مثلاً زایایی وند  «-کده» در قرن چهارم الی چهاردهم به چه نحوی بوده است. بنابراین 83 نمودار درزمانی بدست می‌آید که تحول زایایی این وندها را طی 10 قرن به‌دست می‌دهند. از طرفی 10 نمودار هم‌زمانی مربوط به هر قرن به‌دست آمد که زایایی 83 وند در هر کدام از قرن‌ها را نشان می‌دهد. مسأله‌ای که وجود داشت این بود که توزیع کمّیِ شعرها برای قرن‌های مختلف برابر و یکسان نبود. لذا با استفاده از تقریب مهندسی و مقیاس‌گذاری[^7]  دادگان، سعی گردید تا حد امکان نمودارهایی هموار[^8]  بدست آید.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
## نتایج به‌دست‌آمده
</div>

<div dir='rtl' align='right'>
همانطور که در بخش قبل گفته شد، دو نوع نمودار بدست آمد:
<br>
* 10 نمودار هم‌زمانی برای هر یک از 10 قرن که در آنها زایایی هرکدام از 83 پسوند اشتقاقی آمده است.
* 83 نمودار در زمانی که در هر کدام از آنها تحول زایایی یک پسوند اشتقاقی خاص در طی 10 قرن نشان داده شده است.

برای مثال نمودار هم‌زمانی زایایی وندها برای قرن هفتم در شکل 5-1 آمده است. همانطور که از نمودار مشخص است وندهایی مانند: «-آگین»، «-ابر»، «-جو»، «-دیس» و «-ساز» دارای بیشترین زایایی و وندهایی مثل «-سیر»، «-گر»، «-گسار» و «-واره» دارای کمترین زایایی در قرن هفتم بوده‌اند. وندهایی هم مثل «-گرا»، «-گون»، «-پذیر» و «-خواه» دارای زایایی بینابینی بوده‌اند.
</div>
{: style="text-align: justify;"}

<div dir='rtl' align='center'>
![icl1]({{ site.baseurl }}/assets/img/papers/2013/02/icl2013/icl2.png "شکل 5-1 : نمودار هم‌زمانی زایایی وندها در قرن هفتم (محور افقی، وندها و محور عمودی میزان زایایی را نشان می‌دهد)")
<br>
شکل 5-1 : نمودار هم‌زمانی زایایی وندها در قرن هفتم (محور افقی، وندها و محور عمودی میزان زایایی را نشان می‌دهد)
</div>

<div dir='rtl' align='right'>
در شکل 5-2، مثالی از نمودار درزمانی تحول زایایی وندها برای وند «-ار»  آورده شده است (محور افقی نشان‌دهنده قرن و محور عمودی میزان زایایی را نشان می‌دهد). همانطور که دیده می‌شود و در بخش‌های قبلی این مقاله نیز ذکر گردید، زایایی وندها مقدار ثابتی نیست و با گذشت زمان ممکن است کمتر یا بیشتر گردد. مثلاً در قرن ششم، این وند نسبتاً زایا بوده تا اینکه در قرن نهم به کمترین میزان زایایی خود رسیده و باز روند افزایش تا قرن دوازدهم داشته و در قرن سیزدهم زایایی آن کمتر شده و در قرن چهاردهم به بیشترین میزان زایایی خود رسیده است. البته باید توجه داشت که تمام این نتایج روی متون نظم فارسی گرفته شده است و اگر روی پیکره‌های دیگر مثل روزنامه‌ها، مجلات متون منثور و کتب بررسی شود، ممکن است نتایج متفاوتی بدست آید. نمودار مشابهی هم برای وند «-کده» به منظور مقایسه در شکل 5-3 آورده شده است.
</div>
{: style="text-align: justify;"}

<div dir='rtl' align='center'>
![icl1]({{ site.baseurl }}/assets/img/papers/2013/02/icl2013/icl3.png "شکل 5-2: نمودار درزمانی زایایی وند «-ار»  در طی قرن 4 الی 14")
<br>
شکل 5-2: نمودار درزمانی زایایی وند «-ار»  در طی قرن 4 الی 14
</div>

<div dir='rtl' align='center'>
![icl1]({{ site.baseurl }}/assets/img/papers/2013/02/icl2013/icl4.png "شکل 5-3: نمودار درزمانی زایایی وند «-کده»  در طی قرن 4 الی 14")
<br>
شکل 5-3: نمودار درزمانی زایایی وند «-کده»  در طی قرن 4 الی 14
</div>

{::options parse_block_html="true" /}
<div dir='rtl' align='right'>
## نتیجه‌گیری
</div>

<div dir='rtl' align='right'>
در این تحقیق کوشیده‌ایم موضوع زایایی را در حوزهٔ اشتقاق پسوندی به عنوان بخشی از ویژگی‌های ساخت‌واژی زبان فارسی مورد مطالعه قرار دهیم. در تحقیق حاضر، مسألهٔ زایایی متناسب با طبیعت موضوع به دو صورت درزمانی و هم‌زمانی مورد بررسی قرار گرفته که در آن حیات 83 پسوند فارسی در 10 قرن جداگانه ترسیم شده است که به دلیل محدودیت در حجم مقاله تنها به ارائهٔ چند نمونه اکتفا کرده‌ایم. بررسی پیکرهٔ عظیم گنجور که برخودار از بیش از یک میلیون مصراع دادهٔ منظوم است می‌تواند بستر مناسبی را برای مطالعهٔ زایایی در در اختیار ما بگذارد و به دلیل گستردگی داده‌ها نتایج نیز از اعتبار و روایی لازم برخوردار باشد.
<br><br>
از نتایج این تحقیق می‌توان در شناخت مسیر تحول زبان فارسی به طور عام و تحول در حوزهٔ ساخت‌واژه به طور خاص در مطالعات تاریخی و نیز رده‌شناختی استفاده کرد. مقایسهٔ دو فرایند عمدهٔ واژه‌سازی ترکیب و اشتقاق در 10 قرن می‌تواند گرایش‌های زبان فارسی را از نظر ساخت‌واژی روشن کند که به لحاظ نظری و کاربردی در امر واژه‌سازی و واژه‌گزینی حائز اهمیت است. همچنین نتایج این پژوهش شاید بتواند گوشه‌ای از تاریخ اجتماعی این مرزبوم را در معنای واژگانی که در این 10 قرن ساخته شده‌اند روشن کند که واژه‌های ساخته‌شده در هر دوره اشاره به باورها، مناسبات‌ زیست‌اجتماعی، ابزارهای تولید، عناوین در سلسله‌مراتب طبقات اجتماعی و غیره دارند.
</div>
{: style="text-align: justify;"}

{::options parse_block_html="true" /}
<div dir='rtl' align='right'>
## منابع
</div>

<div dir='rtl' align='right'>
اسلامی، محرم، مسعود شریفی آتشگاه، صدیقه علیزاده لمجیری و طاهره زندی (1383)، واژگان زایای زبان فارسی، مجموعه مقالات اولین کارگاه پژوهشی زبان فارسی و رایانه، دانشگاه تهران، تهران.
<br><br>
طباطبایی، علاالدین (1382)، اسم و صفت مرکب در زبان فارسی، مرکز نشر دانشگاهی.
<br><br>
مواجی، وحید، محرم اسلامی، بهرام وزیرنژاد(1390)، پارس مورف: تحلیل‌گر صرفی زبان فارسی، دوفصل‌نامه علمی-پژوهشی پردازش علائم و داده‌ها، شماره 1، پیاپی 15.
</div>
{: style="text-align: justify;"}
Anderson, Stephen R. (1982), Where’s morphology? Linguistic Inquiry 13: 571–612.
<br><br>
Aronoff, Mark (1976), Word Formation in Generative Grammar, Cambridge, MA: MIT Press.
<br><br>
Baayen, H. (1989), A corpus-based approach to morphological productivity: statistical analysis and psycholinguistic interpretation. Unpublished doctoral dissertation, Free University of Amsterdam.
<br><br>
Baayen, H. and Rochelle Lieber (1991), Productivity and English derivation: a corpus-based study. Linguistics 29: 801–844.
<br><br>
Baayen, H. (1992), Quantitative aspects of morphological productivity. In: Greert. E.Booij & Jaap. Van Marle (Eds).Yearbook of Morphology 1991.Dordrecht: Kluwer Academic Publishers, 109-149.
<br><br>
Baayen, H. (1993), On frequency, transparency and productivity. In Geert Booij and Jaap van Marle (eds), Yearbook of Morphology 1992. Dordrecht:Kluwer, 181–208.
<br><br>
Bauer, Laurie. (2001), Morphological Productivity, Cambridge: University Press.
<br><br>
Booij, G. (2007), The Grammar of Words, Oxford University Press.
<br><br>
Fleischer, W. (1975), Wortbildung der deutschen Gegenwartssprache. Fourth edition. Tübingen: Niemeyer.
<br><br>
Plag, Ingo. (2003), Word Formation in English, Cambridge: University Press.
<br><br>
Uhlenbeck, E.M. (1978), Studies in Javanese Morphology. The Hague: Martinus Nijhoff.
{: style="text-align: justify;"}

<div dir='rtl' align='right'>
[^1]: پیکره گنجور
[^2]: Hapaxes
[^3]: Word-Formation Rule
[^4]: Type
[^5]: Token
[^6]: http://ganjoor.net
[^7]: Scaling
[^8]: Smooth
</div>